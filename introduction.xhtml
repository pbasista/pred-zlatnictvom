<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="UTF-8"/>
  <title>Malý úvod o veľkom človeku</title>
  <link rel="stylesheet" href="main.css" type="text/css"/>
</head>

<body>

  <h1>Malý úvod o veľkom človeku</h1>

  <p>Na svete sú veci, ktoré sú vo svojej podstate také náročné, že ani všestranná analýza nevystihuje ich prazáklad. Aj v dejinách ľudstva sa zavše objavujú osobnosti, ktorých ľudskú veľkosť nevieme dostatočne zhodnotiť.</p>

  <p>Tu nám prichodí hovoriť o osobnosti nášho veku a storočia, ktorá je svojím menom známa na všetkých kontinentoch a to tak v jednoduchom, ako aj náročnom prostredí. Vystupuje pred nami osobnosť, ktorá vo svojej mnohoznačnosti, charizmatickosti a nesmiernej aktivite presahuje naše horizonty.</p>

  <p>V úvode tejto knihy chceme hovoriť o jej autorovi, o Karolovi Wojtylovi, súčasnom pápežovi Jánovi Pavlovi II. Nemotivujú nás však iba tieto dve predkladané práce, pretože sú iba čiastkovým pohľadom na osobnosť autora. Bol by to iba torzovitý obraz, ak by sme sa pristavili len pri týchto dvoch dielach: PRED ZLATNÍCTVOM a BRAT NÁŠHO BOHA, pretože sú iba poetickými kreáciami kumulovaných ľudských videní.</p>

  <p>Životný oblúk tohto muža je totiž súradnicou všeľudských problémov, otázok, ale aj odpovedí a suverénnych konštatácií. Preto sa k týmto dvom dielkam vrátime až na záver a iba útržkovitým spôsobom.</p>

  <p>Osobnosť Jána Pavla II., krakowského arcibiskupa Karola Wojtylu je vo svete ústredným javom a centrom obdivu, kritiky, nádejí i nachádzania istôt v prchavosti tohto sveta. Ak by sme sa chceli obrazne vyjadriť o jeho osobnosti, hádam by sme mohli povedať, že aj v tom naj kolosálnejšom orchestri sveta zostáva jeho prvým huslistom. Reakcia sveta to dokazuje. Stal sa totiž „hlasom volajúcim na púšti“. Počuli ho a počúvajú všetky svetadiely. Prenikol aj do sfér cudzích kresťanstvu. Stal sa mužom storočia. Ježišove pochôdzky vo Svätej zemi mnohonásobne prekročil. Majú tisícky a tisícky kilometrov. Nie div, že aj veľký ruský disident Alexander Solženicyn vidí v pontifikáte Jána Pavla II. „boží dar“ ľudstvu. (Štefan Senčík, SJ: Ján Pavol II., prvý pápež slovanského pôvodu, B. Bystrica 1990, str. 171) Je na ostrí dejín súčasného sveta. Zaznamenáva všetky jeho udalosti a reaguje na ne v intenciách Evanjelia a Dekalógu. V dejinách pápežstva je to moderný sv. Pavol, ktorý nestrpí múry izolovanosti, ale prediera sa k bratom a sestrám na všetky kontinenty. Je to neúnavný apoštolský „turista“. Navštevuje sídla kráľov a prezidentov, centrály politikov a kultúrne strediská, ale aj lazarety, chatrče a nemocnice, slúži Bohu a modlí sa za celý svet vo svojej vatikánskej kaplnke, v bazilikách, ale aj na športových štadiónoch a privoláva svetu: „Nebojte sa a verte Evanjeliu, lebo to je pravda života.“</p>

  <p>Tento človek v sebe zahŕňa širokánske spektrum. Zaujíma sa o každú sféru spoločenského života a reaguje na ňu písomne, ústne i osobne. Je propagátorom II. vatikánskeho koncilu, na ktorom sa zvlášť podieľal najmä pri vypracovávaní otázok na témy Božieho ľudu, náboženskej slobody, laického apoštolátu, manželstva a rodiny a najmä v otázkach vzťahov Cirkvi a štátu. Je iniciátorom a vzorom pri realizácii ekumenizmu, pri formácii mládeže v kresťanskom duchu. Je to básnik, filozof, teológ, turista i herec, sociálny prognostik, moralista, misionár, spovedník, veľký pastoralista a expert na dve zločinecké domínia: fašizmus a komunizmus. Preto ho nevedeli reprezentanti týchto totalít oklamať. Touto skúsenosťou z dvoch príšerných totalít sa naučil merať ľudské činy a ľudské prognózy, a preto ani v súčasnosti neprijíma ľahko a ľahostajne nové prúdy tak v teológii, ako aj v sociálnej, politickej, či kultúrnej sfére. Má dar múdrosti. Vie nielen to, kde sa veci začínajú, ale aj to, kde a ako sa končia. Navštívil všetky kontinenty našej planéty aby dokázal, že Kristus nie je len v Ríme, ale na každom mieste, a že Peter neostal žiť vo svojom Kafarnaume, ale prechodil kúsok vtedajšieho sveta, aby hlásal svetu Evanjelium Ježiša Krista. Niet politika ani iného indivídua, ktorí by mali taký kontakt s celým svetom. A všade pôsobí konštruktívne a s láskou. Ochraňuje veľkú Cirkev, ale aj malé regióny, národy, ponížených, utláčaných a trpiacich. Je neochvejným obrancom rodiny ako základnej bunky spoločnosti, obrancom všetkých živých, aj nenarodených. Je vlastne svedomím sveta. Podporuje humánne a vznešené podujatia, ale odsudzuje všetko, čo je neľudské, zvrátené, v rozpore s ľudskou prirodzenosťou a Božím zákonom. Preto má aj svojich nepriateľov.</p>

  <p>Osobnosť Karola Wojtylu sa formovala v extrémnych podmienkach. Počas II. svetovej vojny, keď sa Poľsko stalo korisťou nacistického Nemecka, mladý Karol sa po pôvodnom zámere stať sa hercom s Božou pomocou rozhodol pre kňazstvo. A pretože fašizmus v jeho domovine zničil všetky predpoklady pre normálny život, dal sa v tomto nenormálnom čase na normálnu cestu. Popri prácach v kameňolome študoval tajne teológiu. Táto práca s kameňom sa stala symbolom jeho ďalšieho života. I keď bol 1. novembra 1946 vysvätený na kňaza, o krátky čas sa dostal do zóny nového totalitného režimu, do komunizmu. Aj tu sa pasoval s možnosťami, ktoré boli dovolené, i s tými, ktoré mu odopierali. Vzdelával sa a rástol. 28. septembra 1958, na sviatok sv. Václava, ho vysvätili za biskupa, 29. mája 1967 ho pápež Pavol VI. vymenoval za kardinála a 16. októbra 1978 naň spadla Božia opona - stal sa pápežom Jánom Pavlom II. Dovtedy bol v ohnisku pastorácie mládeže, robotníkov, aj inteligencie, prednášal na lublinskej katolíckej univerzite, písal a osobnostne rástol. Jeho vývoj bol pred svetom zaclonený, ale ako pápež nabral obrovskú rýchlosť. Stal sa svetoobčanom. Jeho apoštolské cesty, jeho encykliky, apoštolské listy, apoštolské konštitúcie, apoštolské exhortácie, buly a listy sú posolstvom, ale aj útokom na svet, ktorý sa potáca, dnes už i v základných ľudských otázkach. Žiaden pápež v dejinách Cirkvi nepodával také výkony a to tak duchovné, ako aj telesné. Pripomína si so sv. Pavlom: „A beda mi, keby som evanjelium nehlásal“ (1 Kor 9,16). Zvlášť jeho encykliky, a je ich dosť, s ich topografiou sú akýmsi pôdorysom, projektom, či návodom pre dnešok i budúcnosť, a to v rozličných oblastiach ľudskej spoločnosti - od života milostí, sakrálnej sféry, cez sféru teologickú, filozofickú, sociálnu, morálnu, rodinnú, pastorálnu, v problematike ekumenizmu, humanity, tolerancie, vedy, etiky, umenia či liturgie. Je to všeobsiahly depozit a vízia sveta, ktorá sa zakladá na láske a bratstve, na pravde a spravodlivosti, čiže na princípe, ktorým bol stvorený svet i človek. Pracuje sám ale aj tímovo, s konzultantmi, so zborom kardinálov, s biskupskými synodami, s expertmi pre jednotlivé odbory a s otvorenými očami a srdcom. Nesklátil ho ani zákerný atentát a choroby. O tejto veci sa vyjadril už dávnejšie, keď hovoril o utrpení: „Neraz som mohol konštatovať, že táto strašná neodvratnosť sa môže prijať nie ako fatalita, ale ako znamenie vyvolenosti a povolania, prinášajúc vnútorný pokoj a takú istú radosť, akú skusuje človek, keď objaví zmysel svojho života a svojej identity, t. j. meno, ktorým ho volá Boh.“ (Š. Senčík, SJ; c. d., str. 67)</p>

  <p>A nemá to jednoduché ani vo vlastnej Cirkvi. V rámci vývoja a rastu ľudskej spoločnosti sa aj v Cirkvi hlásia problémy, ktoré treba riešiť a ktoré zdanlivo nemajú bezprostredný význam v dejinách spásy. A tak ako inokedy v dejinách Cirkvi vyskytujú sa aj doktrinálne otázky. V tejto problematike je postoj pápeža vyjadrený asi v tejto vete: „Kto cestuje vozom po hrboľatých cestách, musí sa úzkostlivo starať o kolesá.“ A napokon i nadpriemerný človek je iba človekom. Je determinovaný svojou osobou i prostredím. Ani vták sa nevyliahne za deň. Čas je dôležitý faktor aj v dôležitých veciach. A sám človek nenadvihne horu. Pritom jedine pápež má isté garancie Ducha Svätého, čo sa týka depozitu viery. Čo je mimo toho, je vecou vývoja.</p>

  <p>I publikované práce v tejto knihe: PRED ZLATNÍCTVOM a BRAT NÁŠHO BOHA v preklade Juraja Andričíka avizujú nevšedné schopnosti osobnosti autora. Prácu Pred zlatníctvom napísal roku 1960, keď bol pomocným biskupom krakowským, a Brat nášho Boha vznikol v rokoch 1945-1950, v časoch po ukončení II. svetovej vojny a po nástupe komunizmu.</p>

  <p>Práca Pred zlatníctvom je akýmsi druhom poémy v dialógoch a monológoch o láske muža a ženy. Láska dvojíc je analyzovaná v hlbokej psychologickej a filozofickej reflexii. Je v nej utlmený silný emotívny a citový náboj a do popredia stúpa jej základňa, korene lásky. Sú to akési zvukové deklarované obrazy s minimálnou dejovosťou, ako zhudobnené recitácie, podobné scénam antického divadla. Už v tomto diele sa črtajú zásady, ktoré sa v rokoch pápežstva objavia v encyklikách Jána Pavla II. o manželstve a rodine. Dobrá rodina je vybudovaná na láske a láska nezrádza, preto len ona zdôvodňuje aj charakter katolíckeho manželstva. Láska, ktorá je symbiózou charakteru, rozumu i citového sveta nemôže byť podenkou, odratou kľučkou na dverách. Je to pre zmyselný svet tvrdý postoj, ale jedine správny. Taký je aj v Božom kódexe! Manželská, či snúbenecká obrúčka je len symbol, ale symbol pravdivosti a neodvolateľnosti vo vernosti. „Váha týchto zlatých obrúčok - / hovorí - nie je váhou kovu, / ale skutočnou váhou človeka, / každého z vás osobitne / a oboch súčasne.“ A rozbité manželstvá, tú strašnú tragédiu nášho sveta, charakterizuje takto: „Váš muž zrejme žije - / a v tom prípade jedna obrúčka / neváži nič - vážia len obe spolu.“</p>

  <p>Láska je prúdenie a prudké, nedá sa do dna vidieť, preto nie všetko je láskou, čo sa ňou nazýva: „a unášaní si myslia, že pochopili celé tajomstvo lásky, medzitým sa jej však ešte ani nedotkli.“ A ďalej konštatuje: „Láska nie je náhoda. Má chuť celého človeka ...a váhu celého jeho osudu.“ Sú to všetko hlboké psychologické procesy, ktoré sa akoby naakumulujú v blížiacich sa dvojiciach, avšak rešpektujú len povrchné citové vzrušenie, v ktorom číhajú veľké rodinné rozvraty a tragédie. Len také dvojice sa pýtajú: „Môže vôbec ľudská láska trvať celý život?“ Isteže, tento druh literárneho útvaru vyžaduje náročnosť v inscenácii, či už na javisku alebo vo filme. Je potešením, že sa vďaka Vydavateľstvu Verbum objaví aj v slovenskom preklade.</p>

  <p>Druhá práca, Brat nášho Boha, je ouvertúrou jeho neskorších prác, a to nielen literárnych (básne publikoval pod pseudonymom Andrzej Jawien), ale aj jeho jasným postojom k politickému systému, komunizmu, ktorý sa zahniezdil nielen v Rusku a Poľsku, ale aj inde vo svete. Je to v prvom rade problém sociálny, ale o nič menej aj problém slobody človeka, jeho základných ľudských práv, jeho ľudskej dôstojnosti.</p>

  <p>Dominantnou postavou je Adam, maliar, ktorý sa stane vzorom charitatívneho mecenášstva a jeho okruh - útulok bezdomovcov je len symbolom sociálnej biedy sveta, ktorú treba nevyhnutne riešiť. V dialógoch niekoľkých osôb i socialistického kortešača, ktorý sa pred maliarom prezentuje ako Zberač umeleckých predmetov, je načrtnutý, a to v jeho celku, celý komunistický systém s jeho takzvaným mesiášskym poslaním: násilne a v hneve zbúrať starý poriadok a vytvoriť nový, beztriedny, bezbožný svet plný hnevu a nenávisti voči všetkému, čo nie je z jeho dielne. Problém revolúcie na princípe hnevu, bagatelizovanie humánneho princípu pri vývoji ľudskej spoločnosti a uplatňovanie kódexu základných ľudských práv je kardinálnou témou tejto práce.</p>

  <p>Na vyriešenie problému biedy a otroctva nestačí len inteligencia, i keď zástanca tejto ideológie, Zberateľ si myslí, že hnev nad nespravodlivosťou a revolúcia sú jediným spoľahlivým prostriedkom ako zvrátiť starý poriadok a inteligenciou a revolučným rozumom zmeniť svet. Jeho oponent a humanista Adam má iný názor a praktikuje ho, i keď v malom. Dospel totiž k vyššiemu štádiu záchrany. Je tu jediný recept: láska, ktorá zahŕňa aj inteligenciu a zdravý rozum, ba ich aj prekonáva a prerastá. Bez lásky a bratstva, bez ozajstnej humanity sa totiž z malého útulku stáva veľký svet, kde sa už nepohybujú slobodní ľudia, ale otrocké monštrá. Wojtyla tak už v začiatkoch panovania tohto režimu hnevu bol presvedčený o jeho páde.</p>

  <p>V týchto textoch, zvlášť v monológu Adama už rezonujú témy jeho budúcich encyklík, jeho personálny humanizmus par excellence. Sociálny problém je totiž v prvom rade problémom ľudskosti a elementárnej humanity.</p>

  <p>Tento neľudský, drastický systém budúci pápež rozpoznal a zaujal k nemu svoj postoj v krátkych dialógoch, ktoré sa na prvý pohľad zdajú ako romantizujúce charitatívne improvizácie, v skutočnosti sú vynikajúcou analýzou a víziou na lepšie časy na lepších princípoch.</p>

  <p>Je potešením, že Wojtyla, teraz už pápež, ktorý dvakrát navštívil aj naše Slovensko, nás môže osloviť ešte ako mladý kňaz a prezentovať sa nielen ako lekár, ale aj ako liečiteľ, nielen ako učiteľ, ale aj ako atlét múdrosti v teréne sveta. A múdrosť je viac ako poznanie. Nech táto múdrosť sprevádza všetkých, ktorí budú čítať tieto riadky.</p>

  <p><i>Na Veľkú noc 2001<br/>
  + Mons. Alojz Tkáč<br/>
  arcibiskup</i></p>

</body>

</html>