<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="utf-8"/>
  <title>II. Ženích</title>
</head>

<body>

  <h1>II. Ženích</h1>

  <p><i>(Anna, Štefan)</i></p>

  <h2 id="toc_1">1.</h2>

  <p><i>Anna</i></p>

  <p>Udalosti posledných dní ma znervóznili. Prijímala som ich s horkosťou. Horkosť je chuť jedál a nápojov, ale aj chuť vnútorná - chuť duše, ktorá zakúsi sklamanie alebo rozčarovanie. Tá chuť poznačí všetko, čo máme robiť, hovoriť alebo si myslieť, preniká dokonca náš úsmev.</p>

  <p>Naozaj som zakúsila sklamanie a rozčarovanie? Možno je to len zvyčajný chod vecí, určený príbehom dvoch ľudí. Práve tak sa to usiluje vysvetliť Štefan; zverila som sa mu totiž hneď so svojím prvým žiaľom, ktorý sa ma zmocnil. Štefan počúval, ale necítila som, žeby ho vzrušovalo, čo som mu hovorila. O to väčší bol môj žiaľ. Už ma nemiluje - pomyslela som si - takmer nereaguje na môj smútok. Nemohla som sa s tým zmieriť, ani som nemohla predísť tomu, že medzi nami začala vznikať trhlina (jej brehy sprvu ostávali na mieste, každú chvíľu sa však mohli rozostúpiť ešte viacej - vôbec som totiž necítila, žeby sa znova približovali). Štefan akoby prestal vo mne existovať. Aj ja som prestala existovať v ňom? Alebo som len mala pocit, že teraz existuje len v sebe samom? Och, aká cudzia som sa zrazu cítila vo svojom vnútri! Akoby som si už odvykla od jeho stien. Štefan ich zapĺňal do tej miery, že bez neho sa mi zdali prázdne. Nie je to strašné prisúdiť steny svojho vnútra iba jednému obyvateľovi, ktorý mňa samu môže vydediť a pozbaviť ma v ňom miesta?</p>

  <p>Navonok sa nezmenilo nič. Štefan sa správal ako predtým, predsa však nevedel zaceliť ranu, ktorá sa mi otvorila v duši. Nepociťoval ju, vôbec ho nebolela. A možno nechcel. Myslel si, že sa zacelí sama? Ale aj keď sa zacelí sama, vždy nás bude rozdeľovať. Štefan medzitým nadobudol presvedčenie, že nič netreba zaceľovať. Nechal ma so skrytou ranou, určite si mysliac: „To prejde samo.“ Okrem toho veril, že získal svoje práva raz a navždy, a ja som zase chcela, aby si ich znova a znova vydobýjal. Nechcela som byť predmetom, o ktorý človek nemôže prísť, keď ho už raz nadobudol. Bol to istý druh egoizmu? Celkom iste som urobila veľmi málo, aby som Štefana pochopila. Vari má byť láska kompromisom? Nemá sa rodiť v boji o lásku iného človeka?</p>

  <p>Stále som bojovala o Štefanovu lásku, v každom okamihu pripravená ustúpiť, ak nepochopí zmysel celého tohto boja.</p>

  <p>Predsa len mu nakoniec odpustím? Trhlina sa skôr prestane rozširovať? Veľmi komplikovaná je hranica medzi egoizmom a ne-egoizmom. Som matka. V bočnej izbietke každý večer zaspávali naše deti: najstarší Marek, Monika a Ján. V detskej izbe bol pokoj - do detských duší ešte neprenikla trhlina v našej láske, ktorú som už pociťovala tak bolestne.</p>

  <h2 id="toc_2">2.</h2>

  <p><i>Náhodný spolubesedník</i></p>

  <p>Stretol som tu tú ženu po druhý raz. Prechádzala popri obchode starého zlatníka. Okenice už boli zatvorené a na stiahnutých dverách visela zámka. Zlatník končí prácu o siedmej večer a odchádza domov. Pri celodennej práci si možno neuvedomuje, ako jeho remeslo hlboko preniká do ľudského života. Kedysi som sa s ním o tom zhováral. Dvere obchodu boli otvorené a zlatník stál na prahu, akoby mimochodom pozorujúc okoloidúcich. Prudko svietilo slnko, ulica bola plná jasu, takže človek musel žmúriť oči. Muži i ženy si nasadzovali okuliare, aby ich slnko príliš neoslepovalo. Cez tmavé okuliare ťažko rozoznať farbu zreníc, ktoré sa ponorili do tmy ako do studne. Ale spoza takýchto okuliarov vidieť všetko (i keď so zvláštnym odtieňom) a oči žmúriť netreba.</p>

  <p>Teraz je zlatníkov obchod zatvorený. Tváre okoloidúcich zahaľuje šero večera.</p>

  <p><i>Anna</i></p>

  <p>Prechádzala som tadiaľto veľa ráz. Bola to moja každodenná cesta do práce (teraz chodím „skratkou“). Predtým som si jednoducho nevšímala tento obchod. Ale od času, keď trhlina v našej láske sa stala skutočnosťou, neraz som pozerala na zlaté obrúčky - symboly ľudskej lásky a „manželskej vernosti“. Pamätám sa, ako sa ten symbol prejavoval vtedy, keď láska bola čímsi nesporným, akousi piesňou, ktorú vyludzovali všetky struny našich sŕdc. Potom struny začali mĺknuť a nikto tomu nemohol zabrániť. Myslela som si, že na vine je Štefan - a v sebe som vinu nevedela nájsť. Život sa čoraz viac menil na ťaživú existenciu dvoch ľudí, ktorí v sebe navzájom zaberajú čoraz menej miesta. Zostal len súhrn povinností, súhrn dohovorený a premenlivý, pritom čoraz viac odtrhovaný od čistej chuti nadšenia. A tak málo, tak málo už nás spája.</p>

  <p>Pomyslela som si vtedy na obrúčky, ktoré ešte vždy nosíme na prstoch obidvaja: Štefan i ja. Keď som sa teda jedného dňa vracala z práce a prechádzala popri zlatníctve, pomyslela som si, že by som tú svoju obrúčku mohla výhodne predať, Štefan by si to iste nevšimol - už som preňho takmer neexistovala. Neviem, či mi bol neverný, lebo som sa nezaujímala, ako žije. Bol mi ľahostajný. Iste po práci hrával karty, a keď sa opil, vracal sa dosť neskoro, bez slova alebo s lacnými frázami, na čo som spravidla odpovedala mlčaním.</p>

  <p>A tak som sa vtedy rozhodla, že vstúpim dnu. Zlatník sa pozrel na prsteň, dlho ho poťažkával na dlani a hľadel mi pritom do očí. Po chvíli si prečítal dátum nášho sobáša, vyrytý na vnútornej strane obrúčky. Znova mi pozeral do očí, kládol ich na váhu... potom povedal: „Táto obrúčka neváži nič, váhy stále ukazujú nulu, nemôžem z nej teda získať ani miligram zlata. Váš muž zrejme žije - a v tom prípade jedna obrúčka neváži nič - vážia len obe spolu. Moje zlatnícke váhy majú tú vlastnosť, že nevážia kov, ale celý život a osud človeka.“ Zahanbená som vzala prsteň späť a bez slova vyšla z obchodu, myslím si však, že ma sprevádzal pohľadom.</p>

  <p>Od toho času som sa vracala domov inou cestou. Až dnes... ale obchod bol zatvorený.</p>

  <p><i>Náhodný spolubesedník</i></p>

  <p>Žena, ktorú som stretol pri zlatníctve, sa tam neocitla náhodou - som o tom úplne presvedčený. Napriek tomu si myslím, že náhodou som s ňou nadviazal rozhovor, ktorého výsledkom bolo to, že sa mi zdôverila, ako žije. Nakoniec sa vyžalovala, že starý zlatník od nej nechcel odkúpiť obrúčku, ktorú už nepotrebovala.</p>

  <p>Pri tomto rozhovore som si uvedomil, odkiaľ pokiaľ siaha ľudská láska a aké má strmé brehy. Keď sa niekto zosunie po takom brehu, veľmi ťažko sa vráti späť a túla sa sám pod úrovňou svojej cesty. O Štefanovi som sa z Anniných slov dozvedel toľko, akoby som mal byť sudcom i vykonávateľom rozsudku. Ale zlatník tam nebol, a tak nemal kto potvrdiť tieto slová.</p>

  <p><i>Anna</i></p>

  <p>Sama sebe som sa čudovala, že som sa pustila do takéhoto rozhovoru s úplne neznámym mužom. Hovorila som mu o Štefanovi i o sebe, využívajúc to, že ma počúval a neskákal mi do reči. Bol to vlastne monológ, ktorý som si v duchu vopred pripravila. Fakty striedali fakty, priťažujúce Štefanovi. Bola som presvedčená, že mám pravdu. Ale hovorila som taktiež ako žena o škrabancoch v láske, o trhline i o boľavej rane... Ten človek ma sústredene počúval. Nepoznala som jeho meno ani priezvisko. Ani on sa nepýtal na moje. A predsa v istom okamihu povedal „Anna (nazval ma teda po mene), si mi veľmi podobná - i ty, i Štefan, ste mi podobní obidvaja. A ja sa volám Adam.“</p>

  <p>Chcela som si ešte od neho vypýtať adresu (mohla by som mu niekedy napísať pár slov). Potom sme sa chvíľu prechádzali. Tak dobre som sa cítila <i>v</i> prítomnosti tohto človeka! Prekvapila ma jeho mužnosť a sústredenosť. Dominoval v tom rozum a istý odtieň bolesti (je celkom iný ako Štefan). Adam nečakane povedal, keď sme po chvíli zastali na predošlom mieste: Zase sme pred zlatníctvom, o chvíľu tadeto pôjde Ženích.</p>

  <p><i>Adam</i></p>

  <p>Povedal som vtedy tej žene (Anne): „O chvíľu tadeto pôjde Ženích“ - a povedal som jej to s myšlienkou na lásku, ktorá jej tak rýchlo vyhasla v srdci. Ženích prechádza mnohými ulicami, na ktorých stretáva rozličných ľudí. Prechádzajúc dotýka sa takej lásky, akú v sebe majú. Keď je zlá, trpí pre ňu. Láska je zlá aj vtedy, keď jej niet.</p>

  <p>Pamätám sa, že som tej žene vravel aj toto: Prečo tu chceš predať svoju obrúčku? Čo chceš tým gestom pretrhnúť? - svoj život? Vari sa život nepredáva každú chvíľu? Netrhá sa celý život v každom geste? Čo z toho vyplýva? Nejde o to, aby človek odišiel a túlal sa celé dni, mesiace, dokonca roky - ale aby sa vrátil a na starom mieste našiel sám seba. Život je dobrodružstvo a zároveň má svoju logiku i konzekvencie - nuž neslobodno nechávať rozum zoči-voči s predstavou! S čím má teda zostať? - spýtala sa Anna. Rozum - pravdaže - má zostať s pravdou.</p>

  <p><i>Anna</i></p>

  <p>Vari pravda nie je to, čo človek najsilnejšie cíti?</p>

  <p>Náš rozhovor dostal nečakaný spád. Netušila som, kam ešte povedie. Bol to výsledok mojej citlivosti a jeho inteligencie.</p>

  <p>Štefan sa na chvíľu vytratil z môjho vedomia, a jednako som aj vtedy cítila, že mu nemôžem odpustiť zneuctenie môjho ja, môjho obrazu, ktorý v sebe tak či onak musel mať - veď som bola jeho ženou... Bola som nemenej jemná ako vášnivá - veď láska je vecou zmyslov a atmosféry. Funguje a súvisí s tým, že dvaja ľudia sa pohybujú v kruhu svojich citov. A to je celá pravda.</p>

  <p>Adam však celkom nesúhlasil. Láska je podľa neho syntézou životov dvoch ľudí, ktoré sa v istom bode zbiehajú, a z dvoch bytostí robia jednu.</p>

  <p>A potom ešte raz zopakoval, že už čoskoro pôjde touto ulicou Ženích. Táto správa, ktorú som počula po druhý raz, ma už nielen fascinovala, ale vzbudila vo mne aj túžbu. Túžbu po niekom dokonalom, po mužovi rozhodnom a dobrom, ktorý bude iný ako Štefan, iný, iný! A s tou náhlou túžbou v srdci som sa cítila iná a mladšia. Dokonca som pridala do kroku a pozorne som si všímala okoloidúcich mužov.</p>

  <h2 id="toc_3">3.</h2>

  <p>... Prvý, o ktorého som zavadila, sa na mňa ani nepozrel. Kráčal očividne zamyslený. Možno rozmýšľal o svojich záležitostiach. Mohol to byť napríklad riaditeľ firmy alebo hlavný účtovník veľkého podniku. Ani neobrátil hlavu, povedal len: „Prepáčte!“</p>

  <p>Prepáčte!</p>

  <p><i>Anna</i></p>

  <p>Nepokúšala som ho zadržať, chcela som však upútať jeho pozornosť. Neviem, čo sa to so mnou stalo, že som chcela upútavať pozornosť každého muža. Možno to bol len odraz túžby, ale prišla som pritom k presvedčeniu, že nik mi nemôže odňať toto právo.</p>

  <p><i>Adam</i></p>

  <p>A práve to ma núti rozmýšľať o ľudskej láske. Niet takej veci, ktorá by sa väčšmi než ona vynímala na povrchu ľudského života, ale takisto niet veci, ktorá by bola záhadnejšia a tajomnejšia. Rozdiel medzi tým, čo sa nachádza na povrchu, a tým, čo je tajomstvom lásky, tvorí príčinu drámy. Je to jedna z najväčších drám v existencii ľudstva. Povrch lásky má svoj prúd, prúd rýchly, mihotavý, ľahko sa meniaci. Kaleidoskop vĺn a situácií plných čara. Ten prúd je zavše taký rýchly, že strháva ľudí, strháva ženy i mužov. A unášaní si myslia, že pochopili celé tajomstvo lásky, medzitým sa jej však ešte ani nedotkli. Chvíľu sú šťastní, pretože si myslia, že sa dostali na hranicu existencie a odhalili všetky jej tajomstvá, takže už nezostalo nič. Áno, na druhej strane tohto uchvátenia nezostáva nič, okrem neho je len ničota. Ale nemôže, nemôže zostať nič! Počujete, nemôže! Človek je isté <i>continuum,</i> istý celok, istá súvislosť - teda nemôže zostať nič!</p>

  <p><i>Anna</i></p>

  <p>Druhý muž, ktorého som stretla, zareagoval ináč. Keď som mu pozrela do tváre, všimol si môj pohľad a zastavil sa. Pochopil, o čo ide, pristúpil ku mne a povedal: „Nevideli sme sa už niekde...?“</p>

  <p>... nevideli sme sa už niekde..?</p>

  <p><i>Anna</i></p>

  <p>Už-už som sa chcela k nemu privinúť, veď večer bol taký teplý a toľko svetla sa cedilo pomedzi hrdzavejúce októbrové lístie. Napokon, večer hrdzu nevidieť. Tak veľmi som opäť túžila po mužskom pleci i prechádzke v aleji vädnúcich gaštanov. Okrem toho povedal: „Nezájdeme hen do lokálu? Pár taktov ľahkej hudby neuškodí...“</p>

  <p>... nezájdeme hen do lokálu? Pár taktov ľahkej hudby neuškodí...</p>

  <p><i>Anna</i></p>

  <p>„A potom?“ - Neodpovedal a ja akoby som sa bola zľakla toho „potom“. Iste je ženatý, ale o žene teraz ani necekne. Náhle som pochopila, čo znamená výraz „žena na jednu príležitosť“. A čosi mi pošepkalo, aby som sa k nemu nepritúlila. Napokon, nebol veľmi dotieravý. Nato som ešte lepšie pochopila, čo sa skrýva vo výraze „žena na jednu príležitosť“.</p>

  <p>Neviem, koľko som urobila krokov a ktorým smerom. Myslím, že od aleje obklopujúcej staré mesto som vykročila ku kostolu, v ktorého výklenkoch stoja sochy svätcov. Pamätám sa, že v zadnom výklenku je krucifix, pred ktorým horí v noci lampa. Zdá sa mi, že už vidím jej svetlo tlmené rôznofarebnými sklami.</p>

  <p>Cestou som stále rozmýšľala o tom istom, vychádzajúc v ústrety každému mužovi. Jeden z nich prešiel popri mne tak rýchlo a tak blízko, že zavadil hranou svojej aktovky o môj dáždnik, visiaci na pravom pleci. Ďalší sňal klobúk, pozorne sa mi zahľadel do tváre a znova si ho rýchlo nasadil na hlavu; počula som, že zamrmlal čosi ako „nie, nepoznám“ - a šiel ďalej.</p>

  <p>...nie... nepoznám...</p>

  <p><i>Anna</i></p>

  <p>Okraj chodníka. Obrubník. Kráčam po obrubníku ako kedysi dávno, keď som bola malé dievčatko. Behávala som vtedy po obrubníkoch ulíc a noha sa mi nikdy nezošmykla nižšie - na vozovku. Bola to obľúbená hra spolužiačok, po ktorej sme sa neraz prekárali: „A ja som prebehla Chlodnu i Prusa a len raz som spadla.“ - „A ja ani raz, kto teda vyhral..?“</p>

  <p>Teraz znova kráčam po obrubníku, nebežím. Oči mám suché, ale viem, že sa lesknú. A tamhľa je nejaké fáro.</p>

  <p>Dvere trochu odchýlené, za volantom muž. Zastavila som sa.</p>

  <p><i>Adam</i></p>

  <p>Láska nie je náhoda. Má chuť celého človeka. Má jeho špecifickú váhu. A váhu celého jeho osudu. Nemôže byť len chvíľkovou záležitosťou. Človek prechádza do večnosti cez ňu. Preto má Boží rozmer, lebo len Boh je večný.</p>

  <p>Človek je uvrhnutý do času. Zabudnúť na to, zabudnúť! Byť len chvíľu, len teraz - a odpútať sa od večnosti. Vziať všetko naraz a ihneď všetko stratiť. Ach, kliatba nasledujúcej chvíle a všetkých nasledujúcich chvíľ, počas ktorých budeš hľadať cestu k tej, ktorá už pominula, aby si ju získal znova a prostredníctvom nej „všetko“.</p>

  <p><i>Anna</i></p>

  <p>Zastavila som sa a uprela pohľad na auto, na okno, na muža. Pamätám sa, ako raz Štefan povedal: „Drahá, jedného dňa si kúpime auto a vydáme sa do neznáma, krásni, elegantní.“ Muž na mňa pozrel. Pristúpila som bližšie. Spustil okno. Povedal nízkym a milým hlasom: Nastúpite si?</p>

  <p>...nastúpite si?...</p>

  <p><i>Anna</i></p>

  <p>Ukázal na miesto vedľa seba. O chvíľu naštartuje. Pohneme sa. Vydáme sa do neznáma. Mužské dlane na volante. Môžem sa zľahka oprieť o ruku, ktorá odvíja stuhu cesty. Potom svetlá... Zase budem niekým. Ešte raz zopakoval tie slová.</p>

  <p>...nastúpite si...?</p>

  <p><i>Anna</i></p>

  <p>Chce, aby som nastúpila. Veľmi to chce.</p>

  <p>Vlastne už som položila dlaň na kľučku. Len ju stlačiť. Vtom som na ruke pocítila mužskú dlaň. Zdvihla som oči. Opäť nado mnou stál Adam. Videla som mu do utrápenej tváre, prezrádzajúcej vzrušenie. Adam mi hľadel rovno do očí. Nehovoril nič. Len držal dlaň na mojej ruke. A potom povedal „nie“.</p>

  <p><i>Adam</i></p>

  <p>Nie.</p>

  <p><i>Anna</i></p>

  <p>Počula som, že auto odchádza. O chvíľu ho už nebolo. Adam mi pustil ruku. Musela som povedať: „Čudné, že si sa vrátil, a ja som si myslela, že si už nenávratne preč. Kde si po celý ten čas bol?“</p>

  <p><i>Adam</i></p>

  <p>Vrátil som sa, aby som ti ukázal ulicu. Je prekrásna. Je prekrásna nie preto, že je na nej veľa obchodov, neónov, architektonických pamiatok, ale preto, že je plná ľudí. Pozri, tamtou stranou prechádzajú dievčatá. Smejú sa, hlasno sa rozprávajú. Ach, ale ty iste nevieš, kam idú.</p>

  <p>Zhasli im lampy, nuž si idú kúpiť olej. Nalejú si ho do lámp a znova budú svietiť.</p>

  <p><i>Anna</i></p>

  <p>Ach tak...</p>

  <p><i>Adam</i></p>

  <p>To sú rozumné panny. Porátaj, koľko ich je. Malo by ich byť päť. A už sú preč. Iste sa čuduješ, prečo nemajú dlhé orientálne šaty. Obliekli sa do tohto počasia a podľa zvykov našej vlasti. Majú teda v rukách lampióny a ľudia sa čudujú, kam ich nesú. Napokon, možno sa ani veľmi nečudujú, pretože ľudia našej epochy si už odvykli čudovať sa.</p>

  <p>A teraz pozri hentam. To sú pochabé panny. Spia a lampy ležia vedľa nich opreté o múr. Jedna sa prikotúľala až na kraj chodníka a spadla za obrubník.</p>

  <p>Zdá sa ti, že spia vo výklenkoch, ale vlastne aj ony idú po ulici. Idú a spia. Chodia v letargii - v akomsi snovom priestore. Ty teraz pociťuješ ten priestor v sebe, lebo aj ty si mala usnúť. Prišiel som ťa zobudiť. Zdá sa mi, že práve včas.</p>

  <p><i>Anna</i></p>

  <p>Prečo si ma zobudil? Prečo?</p>

  <p><i>Adam</i></p>

  <p>Preto som ťa zobudil, že touto ulicou má prechádzať Ženích. Rozumné panny mu chcú vyjsť v ústrety so svetlom, pochabé panny zaspali a postrácali lampy. Vravím ti, že sa nestihnú zobudiť, a keď sa aj zobudia, nestihnú pohľadať a zapáliť lampy.</p>

  <p><i>Anna</i></p>

  <p>Naozaj - lampy sa skotúľali z chodníka a človek, keď sa náhle zobudí, je vždy ešte chvíľu ospatý. A Ženích prejde rýchlo. Je to iste mladý muž a nebude čakať.</p>

  <p><i>Adam</i></p>

  <p>On vlastne stále čaká. Stále žije v očakávaní. Lenže akoby na druhej strane všetkých tých lások, bez ktorých človek nemôže žiť. Napríklad ty. Nemôžeš žiť bez lásky. Zďaleka som videl, ako si šla tou ulicou a pokúšala sa upútať na seba pozornosť. Počul som tvoje srdce. Zúfalo si privolávala lásku, ktorej sa ti nedostáva. Hľadala si niekoho, kto by ťa vzal za ruku, pritúlil k sebe...</p>

  <p>Ach, Anna, ako ti mám vysvetliť, že na druhej strane všetkých tých lások, ktoré sú súčasťou nášho života, - je Láska! Ženích ide tou ulicou a chodí po každej ulici! Ako ti mám vysvetliť, že si nevesta. Bolo by treba ihneď preraziť jednu z vrstiev tvojej duše, ako sa preráža vrstva zeme pri hľadaní prameňa vody uprostred zeleného lesa. Počula by si, ako hovorí: milovaná, nevieš, do akej miery mi patríš, do akej miery si vlastníctvom mojej lásky i môjho utrpenia - lebo „milovať“ znamená dávať život cez smrť, „milovať“ znamená vyvierať ako prameň živej vody v hlbinách duše, ktorá horí alebo tlie, ale vzbĺknuť nemôže. Ach, plameň a prameň! Necítiš prameň, a plameň ťa spaľuje. Je to tak?</p>

  <p><i>Anna</i></p>

  <p>Neviem. Viem len to, že si mi hovoril do duše. Neboj sa. Ide spolu s telom. Ako ju možno pojať bez tela, alebo zmocniť sa jej? Som pochabá panna. Som jedna z tých pochabých panien. Načo si ma zobudil?</p>

  <p><i>Adam</i></p>

  <p>Ženích prichádza. Práve nastala jeho hodina. Ó, pozri - práve prešli rozumné panny s lampami zapálenými len pred chvíľou. Vydávajú jasné svetlo, lebo panny očistili sklá lampiónov. Idú veselo, tanečným krokom.</p>

  <p><i>Anna</i></p>

  <p>Opäť som videla tie dievčatá. S veselými tvárami. Naozaj sú také čisté a šľachetné, alebo mali v živote šťastie, nie ako ja?</p>

  <p>Ó, pochabá, pochabá žena, zobudená preto, aby si ďalej spala!</p>

  <p>Potom som zbadala akéhosi Muža, ktorý šiel v plášti a bez klobúka. Do tváre som mu spočiatku nevidela, pretože šiel zamyslený a so sklonenou hlavou. Nevdojak som ho nasledovala. A keď predsa len zdvihol tvár, skoro som vykríkla. Zazdalo sa mi, že jasne vidím Štefanovu tvár. A hneď som aj cúvla tým smerom, kde stál Adam. Pevne som ho chytila za ruku. Adam povedal:</p>

  <p><i>Adam</i></p>

  <p>Viem, prečo si cúvla. Nezniesla si pohľad na jeho tvár.</p>

  <p><i>Anna</i></p>

  <p>Zbadala som tvár, ktorú nenávidím, ale zároveň som zbadala tvár, ktorú by som mala milovať. Prečo ma takto skúšaš?</p>

  <p><i>Adam</i></p>

  <p>V Ženíchovej tvári každý z nás nachádza podobu tvárí tých, s ktorými nás spojila láska na tejto strane života a existencie. Všetky sú v Ňom.</p>

  <p><i>Anna</i></p>

  <p>Bojím sa.</p>

  <p><i>Adam</i></p>

  <p>Bojíš sa lásky. Naozaj sa bojíš lásky?</p>

  <p><i>Anna</i></p>

  <p>Áno. Bojím sa. Ale prečo ma trápiš! Ten človek mal Štefanovu tvár. Bojím sa tej tváre.</p>

  <h2 id="toc_4">4.</h2>

  <p><i>Zbor. Štefan</i></p>

  <ol>

    <li>

      <p><i>Je to prerušenie svetiel, prerušenie slov,<br/>nie však myšlienok a drámy.<br/>Ľudia zostávajú tí istí.<br/>Rozdeľuje ich osud,<br/>to on spôsobuje, že sa menia,<br/>že netvoria jednotu.</i></p>

    </li>

    <li>

      <p><i>Lampy slabo svietia na chodníku,<br/>vari už v nich vyhorel olej?<br/>Nie olejom sa živí plameň,<br/>ale dažďovou vodou -<br/>prší, chodníky i vozovka moknú.</i></p>

    </li>

    <li>

      <p><i>Pochabé panny, ó, pochabé panny,<br/>z vody nik nevykreše plameň!<br/>(Ľuďom chráni nohy pred vlhkosťou<br/>obuv.)</i></p>

    </li>

    <li>

      <p><i>Nech odstúpi ilúzia a fikcia:<br/>Nik tadeto nešiel a nevzal svetlo.<br/>Všetko bolo také isté, aké je.<br/>Dažďom sa živí zeleň -<br/>stromy ešte nehrdzavejú.<br/>Mokré Annine vlasy a Štefanovo plece<br/>a plášť.</i></p>

    </li>

    <li>

      <p><i>To bolo. Nik mu nehovorí, aby sa vrátil.<br/>Mokré vlasy, lebo je jar alebo jeseň. Neplač!<br/>Nie si slobodný, nie si iný -<br/>len šikmý dážď</i>.</p>

    </li>

    <li>

      <p><i>A knôty pijú olej<br/>a voda pije plameň, <br/>a kameň vodu nepije -<br/>nepije - nepije,<br/>lež voda vypila plameň<br/>a lampy zhasli.</i></p>

    </li>

    <li>

      <p><i>Dve zhasnuté lampy.<br/>Jedna druhej nedala plameň.<br/>Jedna druhej nedala olej.<br/>Nedala knôt.<br/>Nedala knôt,<br/>nedala -<br/>dve lampy - a dážď.</i></p>

    </li>

    <li>

      <p><i>Stmieva sa, a On priniesol svetlo.<br/>Priniesol a preniesol.<br/>A chcel sa stať tebou i mnou,<br/>ním i ňou.<br/>Ale prešiel.<br/>Ktože vie, koľko je teraz hodín?</i></p>

    </li>

    <li>

      <p><i>To som ja. Ja. Štefanovo rameno je slabé<br/>a Annine vlasy vyschli. I oči...</i></p>

    </li>

  </ol>

  <h2 id="toc_5">5.</h2>

  <p><i>Anna</i></p>

  <p>Keď som sa prebrala z vízií a úvah, ešte vždy som stála na tom istom mieste. Zlatníctvo bolo ako predtým zatvorené. Pripomínam si výraz jeho očí, ktoré nezávisle od slov mi prikazovali: Nesmieš nikdy byť nižšie od toho, čo vidí môj zrak, nesmieš klesať nadol, keď ťarchu tvojho života ukážu moje váhy. Keď som potom bežala plná skrytej nádeje smerom k ohlásenému Ženíchovi, uvidela som Štefanovu tvár. Vari On musí mať pre mňa tú tvár? Prečo? Ach, prečo?</p>

</body>

</html>