<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="utf-8"/>
  <title>III. Deti</title>
</head>

<body>

  <h1>III. Deti</h1>

  <p><i>(Monika a Krištof)</i></p>

  <h2 id="toc_1">1.</h2>

  <p><i>Terézia</i></p>

  <p>Toho dňa, keď mi Krištof porozprával o Monike, som sa vracala domov pomalšie než inokedy, akoby som náročky hľadala nové ulice a chcela ísť okľukou. Musela som predsa porozmýšľať o slovách môjho syna a hľadať pre ne miesto v srdci.</p>

  <p>Vedela som o nej už dávnejšie. Chodila spolu s Krištofom na vysokú a takisto som vedela, že Krištof o to dievča prejavuje záujem. Videla som ju niekoľkokrát - bola nesmelá a krehká. Robila na mňa dojem uzavretej bytosti, ktorej vlastná hodnota tak veľmi smeruje dovnútra, že už nepreniká k iným ľuďom. Je to skutočná hodnota?</p>

  <p>Rozmýšľala som teda o Monike uprostred neznámych ulíc, ale stále som mala pred očami Krištofa. Uvažovanie o ňom sa mi stalo čímsi práve takým blízkym ako môj život. Urobilo si v mojom vedomí toľko cestičiek, že o čomkoľvek som začala rozmýšľať, na jednu z nich som musela naraziť. Teraz som podľa všetkého pred zlatníctvom. A zrazu sa mi vynorilo pred očami čosi ako zrkadlo, v ktorom sa kedysi odrazil Andrejov i môj osud. Stáli sme dlho na prahu. Bol októbrový večer. Snubné prstene ležali pred nami vo výklade. Potom sme ich videli na prstoch svojich rúk. V tom zrkadle bola naša najbližšia budúcnosť. Žičliví ľudia vchádzali cez stenu do tohto obrazu, počuli sme ich rozhovory, ba čo viac, čítali aj ich myšlienky. A my dvaja - ja a Andrej - sme splynuli prostredníctvom dvoch zlatých obrúčok. Toľko sme vyčítali zo zrkadla, a ďalej bola neznáma.</p>

  <p>Nebol ešte na svete Krištof, ktorého som počala. A ďalší Andrejov osud, príbeh toho nášho splynutia, to všetko vtedy ešte neznáme sa teraz stalo telom. Keď mal Krištof dva roky, Andrej odchádzal na front. Vzal dieťa na kolená a dlho ho pritískal k sebe. Potom sa za ním zatvorili dvere. Krištof vtedy videl otca naposledy, nuž ho nepozná. Naša splynutie zostalo v tom dieťati, nič viac. Krištof rástol, Andrej nezomrel vo mne, nezahynul na nijakom fronte, nemusel sa dokonca vracať, lebo je tu.</p>

  <p>Nevieš si predstaviť, muž môj, aký je to veľký strach, ktorý hraničí s nádejou a deň čo deň sa do nej vtiera. Niet nádeje bez strachu a strachu bez nádeje. A Krištof rástol a ja som v ňom čoraz viac videla teba. Nevychádzala som teda z kruhu tvojej prekrásnej osoby, ktorej som sa oddala navždy. A ty ani neprichádzaš, ani sa neunúvaš prísť. Na druhej strane zrkadla zlatník vyberal obrúčky. Na druhej strane zrkadla sa zlomil náš osud, - zostalo však to splynutie.</p>

  <p>Krištof, Krištof mi dnes rozprával o Monike, cudzom nesmelom dievčati - tak ako ty si raz povedal matke: „Toto je Terézia.“ Slovo bolo vyrieknuté nahlas. Nuž stála som dnes znova pred zlatníctvom, čítala som ďalšie pokračovanie nášho nádherného príbehu. Ten starec mal v očiach hladinu nášho nového života. Zvislicou boli naše srdcia. (Zvislica sa dotýkala hladiny.)</p>

  <p>Potom som ich videla spolu - obidvaja kráčali naradostení. Monika svojím úsmevom prezrádzala tajomný zvrat: Krištof ju pochopil a ich myšlienky sa preplietli. (Chvíľu som bola Monikou, ktorú si znova stretol.) Mohli obidvaja prejsť okolo mňa a ani si ma nevšimnúť - a predsa celý ich rozhovor musel prebiehať vo mne.</p>

  <h2 id="toc_2">2.</h2>

  <p>(Rozhovor Krištofa s Monikou)</p>

  <p><i>Krištof</i></p>

  <p>Som dieťa svojej matky a nachádzam ju takisto v tebe. Otca som nepoznal - nuž neviem, aký má byť muž. Začínam žiť od nuly. Chýbajú mi hotové modely. Otec zostal žiť v matke, keď padol kdesi na fronte, a ku mne už neprichádzal, nebol som s ním každý deň. Matka mi vštepovala otcove myšlienky - tak som rástol, mysliac častejšie, ako si vieš predstaviť, na jej ženský osud, na samotu plnú neprítomného človeka, ktorého si ja sprítomňujem. Ale nechcem, aby si mala taký osud ty. Chcem zostať v prítomnosti, chcem, aby sme sa navzájom poznávali ako teraz. Vari tak mnoho máš z mojej matky, že musím od nej odísť, aby som ju našiel v tebe? Je to celkom nový život a celkom noví ľudia: ďakujem ti, Monika, práve za to, že si ma prinútila pozrieť sa na svoj život ako na neslýchaný celok, ktorý sa zvýraznil a zviditeľnil tým, že si bola nablízku.</p>

  <p><i>Monika</i></p>

  <p>Predsa sa o seba bojím a bojím sa aj o teba. Dlho predtým som sa bála teba, majúc pritom strach o seba. Tvoj otec odišiel a padol, a predsa ostala súvislosť - ty si bol jej splnomocnencom, láska prešla na teba. Moji rodičia žijú ako dvaja cudzí ľudia, niet medzi nimi takej jednoty, po ktorej človek túži, keď chce život vo dvojici prijať a takisto ho chce dať. Nie je to omyl, môj drahý, nepominie sa to? Neodídeš jedného dňa ako môj otec, ktorý je v dome cudzí - alebo neodídem ja ako matka, ktorá sa odcudzila? Môže vôbec ľudská láska trvať po celý ľudský život? Nuž to, čo ma teraz ovláda, je cit lásky, - ale ovláda ma aj akási obava z budúcnosti. Viem - prebral si tie pocity odo mňa (tak sa začala láska), vzal si ho ako do svojich rúk druhý pár rúk, premrznutých a s obavou, že už neodmrznú - to boli moje ruky - pamätáš sa, Krištof, na lyžiach na okraji toho lesa, keď sa rýchlo zvečerievalo, a my sme zablúdili. Bojím sa pritom teba, bojím sa tvojej sily, ktorá ma môže ovládnuť, a potom nechať... (to bola tá obava z budúcnosti). Teraz sa skôr bojím seba, tebe som začala dôverovať. Vravel si, že otec odišiel a už sa nikdy nevrátil, ale on predsa len zostal. Krištof - nie ako môj otec - a nie ako moja matka. Nuž som si jedného dňa pomyslela, že ty takisto ostaneš, aj keby si odišiel ako otec. A odvtedy sa všetko zmenilo. Začala som sa báť o teba.</p>

  <p><i>Krištof</i></p>

  <p>Musíme sa zmieriť s tým, že láska sa pletie do osudu. Ak osud nerozdvojí lásku, víťazstvo si odnášajú ľudia. Ale nič viac a nič menej. Toto sú hranice človeka.</p>

  <p>Neraz som sa budil v noci - a hneď som bol v duchu pri tebe. Pýtal som sa, či môžem brať do rúk tvoje omrznuté ruky a zohrievať ich nimi: Objaví sa nejaká spojitosť, vízia nového života, ktorá zahŕňa nás dvoch. A či sa potom predsa len nerozplynie? Bojoval som celé hodiny - a nemohol zaspať až do rána - s pokušením utiecť preč - ďalej však už nemôžem. Monika, musíme odteraz kráčať spolu, musíme kráčať spolu, hoci by som mal od teba onedlho odísť, ako otec odišiel od matky. Všetko to treba zanechať a tvoriť svoj osud od začiatku. Láska je nepretržitá výzva, ktorú nám hádže Boh, a hádže nám ju vari preto, aby sme sami vyzývali osud.</p>

  <p><i>Monika</i></p>

  <p>Krištof, musíme odteraz kráčať spolu, musíme kráčať spolu, hoci by som sa ti mala odcudziť ako moja matka otcovi. Práve preto som sa dlho bála lásky. Dnes sa ešte bojím o lásku, o tú výzvu človeku. Berieš si predsa dievča vzdorné, nadmieru citlivé, ktoré sa ľahko uzatvára do seba a ťažko preráža kruh, čo vždy tvorí vlastné „ja“. Berieš si takú, čo vstrebáva... Neraz ma matka karhala za to všetko - určite je to tak. Teraz to dokonca vidím výraznejšie a ostrejšie, ako videla ona.</p>

  <p><i>Krištof</i></p>

  <p>Nemôžem ťa obísť. Človeka nemilujeme preto, že má „bezproblémový charakter“. A vôbec, prečo milujeme? Prečo milujem teba, Monika? Nenúť ma, aby som odpovedal. Nevedel by som odpovedať. Láska predbieha svoj objekt, alebo tak sa k nemu približuje, že ho takmer stráca z očí. V takom prípade človek musí rozmýšľať inakšie, musí sa zriecť chladných úvah - a pri tom „horúcom myslení“ je vari dôležité to, či tvorí. Ale zrejme ani to nevie, keď je tak blízko objektu. Dôležité bude to, čo zostane, až opadne vlna vzrušenia.</p>

  <p>Toto všetko je pravda, Monika. A vieš, čo ma najviac teší? To, že máme takú veľkú pravdu, že akosi slobodnejšie prijímame v húšti celého toho nadšenia obyčajné veci.</p>

  <h2 id="toc_3">3.</h2>

  <p><i>Terézia</i></p>

  <p>Andrej, toho večera som pochopila, akým veľkým bremenom sme všetci v ich osude. Povedzme Monikino dedičstvo: trhlina v tamtej láske na ňu zapôsobila hlboko, že aj jej láska sa začína trhlinou. Krištof sa ju pokúša liečiť. V ňom pretrvala tvoja láska ku mne, ale aj tvoja neprítomnosť - strach z lásky k neprítomnému. Ale to nie je naša vina.</p>

  <p>Stali sme sa pre nich prahom, ktorý prekračujú s námahou, aby vošli do nových príbytkov - do príbytkov vlastných duší. Dúfam, že sa nepotknú. Žijeme v nich veľmi dlho. Keď nám dospievajú pred očami, akoby sa stávali neprístupnými, sú ako nepriepustná zem, ale už predtým nás pojali do seba.</p>

  <p>A hoci zvonku sa zamknú, zostávame v ich vnútri a - strach pomyslieť - ich život akosi potvrdzuje to, čo sme my tvorili, čím sme trpeli (ako možno ináč hovoriť o láske v minulom čase).</p>

  <p>Tutohľa je miesto, na ktorom sme kedysi stáli, tak ako oni stoja dnes. Pozerali sme do výkladu tohto zvláštneho Obchodu. Nepochybné pravdy sa nestrácajú, stále sa vracajú k ľuďom. Pravda, ktorá pred rokmi dala formu nášmu životu, dnes formuje ich život. Musím k nim pristúpiť a povedať: dobrý večer, Monika, dobrý večer, Krištof! (Andrej, pamätám sa, ako taktne si sa vtedy postavil sem ku mne: najprv som uvidela tvoju tvár v okne a až potom som pocítila tvoju prítomnosť. Andrej, nič sa nestratilo). Musím k nim teda pristúpiť a povedať im: deti moje, nič sa nestratilo, človek sa musí vracať na miesto, na ktorom sa rodí jeho život, a, samozrejme, veľmi túži, aby sa rodil z lásky.</p>

  <p>Viem, že starý zlatník, ktorý je dnes večer takisto starší o tých dvadsaťsedem rokov, na vás upieral ten istý pohľad, akoby skúmal vaše srdcia a vyznačoval novú hladinu života prostredníctvom tých obrúčok... Nerozmieňa sa v nich na drobné život starého zlatníka, napĺňajúc sa životom ľudí, životom takého množstva ľudí? Andrej vzal svoju obrúčku so sebou a s ňou aj padol, ja svoju nosím doteraz.</p>

  <p><i>Krištof</i></p>

  <p>Keď sme prevzali obrúčky, cítil som, že sa ti chvela ruka... Zabudli sme pozrieť do tváre toho starca, o ktorom mi hovorila mama: z jeho očí sa dá vyčítať veľa. Nie je to naša vina, že sme nevyčítali nič - hovoril málo o veciach, ktoré sme poznali odinakiaľ. Mama, nečuduj sa preto, že v nás akosi nenašli ozvenu (veci známe odinakiaľ - nepocítili sme ich veľkosť) a že rozochvené Monikine ruky mi povedali viacej. Bol som úplne dojatý jej vzrušením a nepriamo mojím zážitkom z jej vzrušenia, lebo som ho chápal v celej šírke - a uvidel som nás oboch na dne tých našich zážitkov: asi ju veľmi milujem.</p>

  <p><i>Monika</i></p>

  <p>Boli sme zaujatí sami sebou - ako sme sa mohli odpútať... On neurobil nič, čo by nás fascinovalo... Jednoducho nám najprv zmeral obvod prstov a potom obrúčok, správal sa ako každý remeselník. Nebolo to nijaké umenie. Nič nám nepriblížil. Všetka tá krása zostala v našich vlastných pocitoch. Nič nerozšíril ani nezúžil... Bola som v zajatí svojej lásky - ničoho iného.</p>

  <p><i>Terézia</i></p>

  <p>Predsa len mi to nahnalo strach... Vari už starý zlatník nepôsobí mocou svojho pohľadu a svojho slova? Alebo oni neboli schopní pochopiť tú moc, ktorá sa skrývala v jeho pohľadoch a slovách? Sú už iní?</p>

  <p>Pozdravila som „dobrý večer“ a čoskoro sa rozhovor zvrtol na prípravu sobáša. Monika si hneď spomenula na svojich rodičov. Tí boli neprítomní duchom. Monikina láska sa rodila mimo nich, dokonca navzdory im - aspoň tak si to myslela ona. Ale ja viem, že sa rodila na podklade, ktorý jej zanechali. Monika sa nehanbila za trhlinu, ktorá sa sama zrastala v ich dušiach, ale v nej ešte mala svoju ozvenu.</p>

  <p>Čo si to budujete, deti? Akú súdržnosť budú mať vaše city mimo obsahu slov starého zlatníka, ktoré sú osou každého manželstva na svete?</p>

  <p><i>Monika</i></p>

  <p>Krištof, rozmýšľam o svojich rodičoch, rozmýšľam o svojich rodičoch, lebo sa, samozrejme, pokúšam predstaviť si deň nášho sobáša, veľmi často sa pokúšam. Tieto skúšky sa podobajú skúškam v divadle: je to divadlo mojej fantázie a divadlo mojich myšlienok. Otec bude hrať rolu otca a manžela a matka prijme tú rolu a prispôsobí k nej svoju. Mňa budú trápiť ich tváre.</p>

  <p>Ach, kedy už konečne začneme žiť vlastným životom! A kedy už konečne uverím, že nie si ako otec! Kedy budeš len Krištof, oslobodený od tamtých asociácií! Tak veľmi túžim byť tvojou a stále mi v tom prekáža len to, že som sama sebou.</p>

  <p><i>Krištof</i></p>

  <p>Čudný bol, drahá moja mama, príbeh našej lásky s Monikou - ktorú som musel získavať kvôli nej samej i kvôli jej rodičom (tí ma nemajú veľmi radi, i keď sa to možno zmenilo k lepšiemu), a jednako som sa pokúšal predstaviť si spolu s ňou ich podiel na našom sobáši: je to predsa len ináč, ako si myslíš, a bude ináč - ľudia majú aj dušu, nielen masky na tvárach. Čo ty vieš o duši svojej matky a svojho otca Štefana?</p>

  <p>Keď nadíde deň nášho sobáša, vyjdeš spomedzi nich. Kedysi ťa ako malé dievčatko vodili obaja za rúčky, ešte skôr si bola bábätkom a tvoj otec, keď sa vrátil z práce, sa pýtal tvojej matky Anny, či si pribrala na váhe, Monika, a či ti chutí jesť, a tešil sa z každého gramu tvojho malého telíčka, tešil sa z tvojich snov a neskôr z džavotu - pritom sa sám stával dieťaťom. To všetko sa nemohlo stratiť bezo stopy. Keď teda nastane deň nášho sobáša, prídem a vezmem ťa spomedzi nich ako človek, ktorý okúsil bolesť, novú bolesť lásky, bolesť nového zrodenia a všetci budeme ohromne veselí a všetci zastaneme na hranici toho, čo sa v ľudskej reči nazýva „šťastie“.</p>

  <p><i>Terézia</i></p>

  <p>Krištof, môj syn, je k Monike dobrý, akoby jej chcel nahradiť otca, ktorého sám nikdy nepoznal, a ona, ako sa domnieva, ho iba stratila - (Monika, je to zvláštny proces, keď nám z duše odchádza človek, ktorý žije, odchádza preto, že ho nezdržiavame - a ešte zvláštnejší proces je, keď intuíciou v sebe utvárame toho, koho niet. Nuž teda, Krištof si utvoril teba, Andrej, a ešte chce v Monike utvoriť jej rodičov: Štefana a Annu).</p>

  <p><i>Terézia</i></p>

  <p>Keď nastal deň ich sobáša, prišli obidvaja rodičia a Monika stála medzi nimi v bielych šatách. Krištof kráčal po mojom boku a otca mu nahradil Adam. Adam bol ten človek, ktorý naposledy videl Andreja. Boli spolu v tej istej rote. Keď sa vrátil z frontu, ihneď ma navštívil a zopakoval, čo všetko mu Andrej povedal. Možno dokonca prebral do svojho srdca niečo z veľkej Andrejovej lásky, lebo čoskoro si obľúbil Krištofa a chlapec tiež k nemu priľnul. Neraz som ich zastihla doma zahĺbených do nadšených rozhovorov. Adam neľutoval čas, nahrádzal chlapcovi otca.</p>

  <p>Trochu som sa znepokojovala, že možno myslí aj na mňa a raz ma požiada o ruku. Ale jedného dňa mi povedal: „Som tu na to, aby som na mieste každého človeka dvíhal ďalší jeho osud, lebo včasnejší sa aj vo mne začal.“ Nepochopila som úplne tie slová, ale viem, že ma upokojili.</p>

  <p>Mali sme sviatočnú náladu, Monika vyzerala nádherne, Krištof trochu pobledol. Kráčali si pomaly v ústrety. Potom ju Krištof chytil pod ruku a prešli do čela sprievodu. (Zlatníctvo im zostalo za chrbtom o pol obratu vpravo. Mladomanželia si medzitým vymenili obrúčky a potom sa chytili za ruky. My sme zostali vzadu...) Pamätám sa, že okno tohto obchodu bolo pre nás kedysi zvláštnym zrkadlom, pohlcovalo našu budúcnosť až do chvíle, v ktorej sa začínalo tajomstvo. Tajomstvo alebo neznámo? Nám to stačilo. Láska bola silnejšia ako strach. A oni dnes sa nepozreli na svoj obraz v zrkadle toho zvláštneho okna, neskúmali svoju budúcnosť. Tajomstvo alebo neznámo sa pre nich začne naraz? Krištof ju cestou pritúlil k sebe. Chcel pretvoriť spomienky rodičov.</p>

  <h2 id="toc_4">4.</h2>

  <p>Oni zostali tu, ja s Adamom, tam. Mala som vari potvrdiť intuície môjho Krištofa?</p>

  <p><i>Anna</i></p>

  <p>Nikdy som si nepomyslela, že ťa tu stretnem, Adam. A možno toto meno znie teraz v mojich ústach cudzo. Pamätáš sa: vtedy si sa so mnou pustil nečakane do rozhovoru práve tu - hovoril si mi: touto ulicou prejde Ženích... Čakala som, motajúc sa chvíľu medzi zaspávajúcimi dievčatami, kým iné niesli lampióny a šli mu v ústrety. Šla som s nimi. Keď sa ukázal, pozrela som mu zblízka do tváre. Bola to Štefanova tvár. Chcela som ihneď utiecť. Myslíš si, že som sa s tým už zmierila? Pocit nepomeru vo mne nezmizol bez stopy. Nemohla som, nemôžem zblížiť tieto dve tváre, nemôžem ich stotožniť.</p>

  <p>Dávna dievčenská láska k tomuto človeku vyschla ako prameň, ktorý nemôže znova vyvrieť zo zeme. Skúšala som však uveriť mu, uveriť v akýsi súlad, v akýsi všeobecný poriadok, čiže i v poriadok môjho života. Okrem toho - prestala som ním pohŕdať, prestala som ním živiť žiaľ, to strašné roztrpčenie zo života, ktorý mi práve on ničil. Začala som hľadať vinu aj v sebe. Našla som ju. Neprerušovala som rozhovor. Nemlčala som preto, aby som ho trápila. To, či sa zmenil - neviem. Bol mi však menej na ťarchu. A on odvtedy asi takisto ľahšie znášal moju prítomnosť. Možno sme sa prestali od seba vzďaľovať tak rýchlo, ako sme sa vzďaľovali predtým. Teraz akoby sme stáli na mieste. Žijeme jeden pre druhého? Asi nie. Skôr žijeme pre deti. Monika je najproblematickejšia, jej sa to asi dotklo najväčšmi. Teraz od nás odchádza. Myslím, že trochu predčasne - a odnáša so sebou presvedčenie o vine vlastných rodičov (možno nám krivdí). Že Ženích musel mať Štefanovu tvár - teraz už tomu rozumiem. Ale zostala som jednou z pochabých panien, ktorej sa minul olej - a lampa horí mizerne, spotrebúvajúc pritom každé vlákno mojej duše.</p>

  <p><i>Adam</i></p>

  <p>V ten večer som znova videl Annu. Stretnutie so Ženíchom bolo pre ňu po toľkých rokoch ešte vždy živé. Anna nastúpila na cestu vzájomnej lásky. Bolo treba navzájom dávať a prijímať v iných pomeroch ako predtým. Prelom nastal práve v ten večer pred rokmi. Vtedy všetko hrozilo katastrofou. Nová láska sa mohla začať len stretnutím so Ženíchom. To, čo z nej Anna pocítila, to bolo spočiatku len utrpenie. Časom nastalo postupné upokojenie. Ale to, čo sa zväčšovalo, ešte vždy bolo ťažko uchopiteľné a predovšetkým nemalo nijakú „chuť“ lásky. Raz sa možno obaja naučia nachádzať chuť v tom novom... V každom prípade Anna je k tomu bližšie než Štefan.</p>

  <p>Príčina je v minulosti. V nej zvyčajne tkvie chyba. Ide o to, že ľudí sa ako absolútna hodnota zmocňuje láska, ktorej chýba absolútny rozmer. Ale oni, vedení klamom, sa neusilujú zachytiť tú lásku o Lásku, ktorá taký rozmer má. Zrejme ani netušia o takejto potrebe, lebo ich zaslepuje nielen sila citu, ale sú slepí skôr pre nedostatok pokory. Je to nedostatok pokory vzhľadom na to, čím láska musí byť v skutočnosti. Čím viacej sú si toho vedomí, tým im hrozí menšie nebezpečenstvo. V opačnom prípade je nebezpečenstvo veľké: láska nevydrží tlak celej skutočnosti.</p>

  <p>Ach, ako mi bolo ľúto Anny v ten večer pred rokmi, ako mi bolo ľúto Štefana! Mali už tri dorastajúce deti (najviac to všetko prežívala Monika). Bolo mi ich vtedy strašne ľúto - ešte viac než Andreja, keď sa so mnou na fronte lúčil pri odchode na svoje stanovište; hovoril vtedy: „Ja sa už nevrátim“. Zostávalo mi len doniesť tú správu vdove a sirotám. Usiloval som sa, ako som len mohol, nahradiť Krištofovi otca, namiesto ktorého mi nebolo dané padnúť.</p>

  <p>Niekedy sa zdá, že ľudský život je prikrátky na lásku. A niekedy naopak: ľudská láska je prikrátka vo vzťahu k dĺžke života - a možno skôr povrchná. V každom prípade každý človek má k dispozícii nejaký život i nejakú lásku, ale ako z toho vytvoriť zmysluplný celok?</p>

  <p>Okrem toho tento celok nemôže byť nikdy uzavretý v sebe. Musí byť otvorený takým spôsobom, aby sa na jednej strane prenášal na iných ľudí - a na druhej strane - aby vždy odzrkadľoval absolútnu Existenciu a Lásku, aby ich vždy <i>nejakým spôsobom</i> odzrkadľoval.</p>

  <p>To už je konečný zmysel vašich osudov:
    <ul style="list-style:none;">
      <li>Terézia!</li>
      <li>Andrej!</li>
      <li>Anna!</li>
      <li>Štefan!</li>
    </ul>
  </p>

  <p>i vašich:
    <ul style="list-style:none;">
      <li>Monika!</li>
      <li>Krištof!</li>
    </ul>
  </p>

  <p>TERÉZIA</p>

  <p>Adam nás vymenoval zaradom. Svoje meno zamlčal.</p>

  <p>Bol akýmsi spoločným menovateľom nás všetkých, a pritom obhajcom i sudcom. Akosi ticho sme prijali jeho myšlienky, jeho analýzu i srdce. To všetko - čo bolo a prešlo, alebo pomaly prechádzalo do akéhosi iného celku. Ťažko bolo odpútať sa mysľou i srdcom od mladomanželov: Monika a Krištof opäť nejakým spôsobom odzrkadľujú absolútnu Existenciu i Lásku. Akým spôsobom? To je otázka, na ktorú nemožno jednoznačne odpovedať. (Nebolo už ani zrkadla, v ktorom som kedysi spolu s Andrejom uvidela najbližšiu budúcnosť.) Ach, zlatník už zamkol svoj obchod. A oni obidvaja odišli. Vedia aspoň, čo odzrkadľujú? Netreba za nimi ísť? Napokon, vedia rozmýšľať aj sami ... Vrátia sa sem, určite sa vrátia. Odišli len chvíľu uvažovať: vytvoriť niečo, čo odzrkadľuje absolútnu Existenciu a Lásku, a to je vari to najkrajšie, čo môže byť! Ale človek žije bez toho, aby o tom vedel.</p>

  <p><i>Štefan</i></p>

  <p>Ani ja som predtým nevedel, o čom hovoril Adam a potom Terézia, Krištofova matka. Anna ešte akoby sa spovedala Adamovi z posledných rokov svojho života. Keď prestala hovoriť o Ženíchovi, ktorý „musel mať“ moju tvár, hneď nadviazala na Moniku. Toto som pochopil najlepšie: Monika od nás chce odísť za každú cenu - ale prečo? Prečo?</p>

  <p>Neviem presne, čo znamená „absolútne odzrkadľovať Existenciu a Lásku“ - ale ak Monika chce od nás tak skoro odísť, viem určite, že práve preto: my dvaja, Anna a ja, ich odzrkadľujeme veľmi zle. To som pochopil jasne a aj mňa to akosi zabolelo.</p>

  <p>V tej chvíli som takisto - po prvý raz po mnohých rokoch - pocítil potrebu povedať niečo také, v čom by sa odhalila celá moja duša, povedať to práve Anne (bola to akási skúška sebaobžaloby, a možno ešte skôr rozloženie viny na nás obidvoch).</p>

  <p>V každom prípade som k nej pristúpil a položil som jej ruku na plece (čo som už neurobil dávno, veľmi dávno). Pritom som jej povedal takéto slová:</p>

  <p>Škoda, že sme tak skoro prestali byť dvoma deťmi. Anna, Anna, tak veľa sme kvôli tomu stratili!</p>

  <p><i>(1960)</i></p>

</body>

</html>